\documentclass{article}
\usepackage{botex}

\title{༄༅། །བླ་ན་མེད་པའི་རིན་པོ་ཆེ་གསུམ་གྱི་གཏམ་གྱི་སྦྱོར་བ་ཞེས་བྱ་བ་བཞུགས་སོ།།}
\author{ཙོང་ཁ་པ་བློ་བཟང་གྲགས་པ།}
\date{}

\begin{document}

\maketitle

ཨོཾ་བདེ་ལེགས་སུ་གྱུར་ཅིག
བླ་ན་མེད་པའི་རིན་པོ་ཆེ་གསུམ་གྱི་གཏམ་གྱི་སྦྱོར་བ་ཞེས་བྱ་བ།
རྗེ་བཙུན་བླ་མ་འཇམ་པའི་དབྱངས་ཀྱི་ཞབས་ཀྱི་པདྨོ་ལ་གུས་པས་སྐྱབས་སུ་མཆིའོ།།
རབ་བརྟན་དད་པས་རྒྱལ་བའི་རྗེས་འཇུག་ཅིང༌།།
མངོན་པར་སྦྱོར་བ་མི་དམན་རྣམ་དཔྱོད་ཀྱིས།།
ཐུབ་པའི་གསུང་ལས་སྙིང་པོ་ལེན་འདོད་ལ།།
རིན་ཆེན་གཏམ་གྱི་སྦྱོར་བ་སྒྲོག་འདོད་པས།།
གང་གི་ཐུགས་རྗེའི་གཟེགས་མའི་ཆ་ཤས་ཙམ།།
ཡིད་ལ་ཞུགས་པ་ཡིས་ཀྱང་རྩོལ་མེད་པར།།
ཚིག་གི་མཆོག་སྦྱིན་སྟེར་མཛད་འཇམ་པའི་དབྱངས།།
དེ་ལ་འདུད་དོ་རེ་བ་འབྲས་ལྡན་མཛོད།།
སྲིད་པའི་ཕུན་ཚོགས་གཡོ་བ་གློག་གི་གར།།
ལང་ཚོ་མི་སྡོད་རྒྱུག་པའི་རི་གཟར་ཆུ།།
དེ་ལྟར་རྟོགས་ནས་བློ་གྲོས་ཚན་པོ་འགས།།
བདག་གིས་རིག་གནས་གང་ལ་སྦྱངས་སྙམ་ན།།
རིགས་ལམ་ཕྲ་མོ་ཕྱེད་པའི་རྣམ་དཔྱོད་དང༌།།
གཞུང་ལུགས་གདམས་པར་ཤར་བའི་ཉམས་ལེན་དང༌།།
ཚིག་སྦྱོར་ཚུལ་ལ་མཁས་པའི་ངག་གི་དཔལ།།
ས་སྟེང་འདི་ན་རིན་ཆེན་རྣམ་གསུམ་སྣང༌།།
འདི་ནི་ཤིན་ཏུ་དཀོན་ཞིང་འདོད་པ་འཇོ།།
རྨད་དུ་བྱུང་བའི་དགའ་བ་རྒྱས་བྱེད་པས།།
རིན་པོ་ཆེ་ཞེས་མཁས་པ་རྣམས་ལ་གྲགས།།
མཁས་པའི་ཡིད་འཕྲོག་རིན་ཆེན་གཞན་ཡོད་མིན།།
སྨྲ་བའི་ཁྱུ་མཆོག་འཕགས་པ་ཡབ་སྲས་དང༌།།
ལོག་སྨྲ་ཚར་གཅོད་ཕྱོགས་གླང་གྲགས་པ་ལས།།
ལེགས་པར་འོངས་པའི་རིགས་ལམ་བདུད་རྩིའི་ཆུས།།
བློ་མིག་དྲི་མ་ཡང་ཡང་མ་བཀྲུས་ན།།
ཤིན་ཏུ་ཟབ་གནས་མཐོང་བ་སྨོས་ཅི་དགོས།།
རགས་པའི་ལུང་དོན་ལ་ཡང་དཔྱོད་པ་ན།།
ཕལ་ཆེར་ལོག་པར་རྟོག་པ་འཕེལ་འགྱུར་ཞིང༌།།
གལ་ཏེ་ཡང་དག་དམ་བཅའ་ཙམ་ཞིག་གིས།།
ངེས་པ་རྙེད་ཀྱང་སྒྲུབ་དང་སུན་འབྱིན་གྱི།།
ཚད་མའི་སྟོབས་ཀྱིས་ཐེ་ཚོམ་མ་ཆོད་ཕྱིར།།
འདམ་ལ་བཏབ་པའི་ཕུར་པ་བཞིན་འགྱུར་བས།།
ཡང་དག་བག་ཆགས་བརྟན་པོ་འཇོག་མི་ནུས།།
འདི་ན་རིགས་གཞུང་གཉིས་ལ་རབ་སྦྱངས་ཀྱང༌།།
ཤར་དུ་འགྲོ་འདོད་ནུབ་ཏུ་བགྲོད་པ་དང།།
ཟླ་འོད་ཕོག་པས་ཡི་དྭགས་སྲེག་པ་བཞིན།།
རིགས་གཞུང་ཉིད་ལ་བརྟེན་པའི་ལོག་རྟོག་གིས།།
བློ་མིག་ཡང་དང་ཡང་དུ་བསླད་པའི་མཐུས།།
འདི་ཕྱིའི་དགེ་ལེགས་ཀུན་འཇོམས་ཡུན་རིང་དུ།།
ཡང་དག་ལྟ་ལས་ཕྱིར་ཕྱོགས་འགྱུར་བའི་རྒྱུ།།
ཆེས་ཆེར་བརྟན་པོ་གསོག་པ་མང་དུ་སྣང༌།།
དེ་ཕྱིར་བློ་གྲོས་ཕྲ་ཞིང་མཛངས་པ་དང༌།།
ཀུ་ཤའི་རྩེ་ལྟར་མ་གྱུར་དེ་སྲིད་དུ།།
ངོམས་མི་སླ་བར་རིགས་པའི་གཞུང་ལུགས་ལ།།
མཁས་པའི་བཤེས་ལ་བསྟེན་ཏེ་ལེགས་པར་སྦྱང༌།།
དེ་ལྟར་བློ་གྲོས་མིག་ནི་བྱེ་བ་དེས།།
རྒྱལ་བས་ཐེག་པ་མཆོག་གི་ཟབ་མོའི་དོན།།
རྣམ་རིག་ཙམ་དང་ངོ་བོ་ཉིད་མེད་ཚུལ།།
རྣམ་གཉིས་གསུངས་པའི་དགོངས་པ་རྙེད་པར་འགྱུར།།
དེ་ནས་མི་ཕམ་ཆོས་རྗེ་ཀླུ་སྒྲུབ་དང༌།།
ཐོགས་མེད་མཆེད་ལ་སོགས་པའི་ཤིང་རྟའི་སྲོལ།།
དྲི་མེད་གཞུང་མང་རྣམས་ལ་སྦྱངས་པ་ན།།
རྒྱ་ཆེའི་གཏམ་གྱིས་དང་པོའི་ལས་ཅན་རྣམས།།
ད་ལྟ་ཉིད་ནས་སངས་རྒྱས་ས་ཡི་བར།།
ལེགས་པར་འཁྲིད་པའི་ཟབ་མོའི་གདམས་པ་ལ།།
ནང་བྱན་ཆུད་པས་བཀའ་དང་དགོངས་འགྲེལ་ཀུན།།
གདམས་པའི་མཆོག་ཏུ་ཤར་ལ་མཁས་པ་ཟེར།།
ལྷག་མ་ནེ་ཙོའི་འདོན་པ་ལྟ་བུ་དང༌།།
ཆུ་མེད་ཁྲོན་པ་རི་མོའི་མར་མེ་བཞིན།།
ཅི་ཕྱིར་ཞེ་ན་མཁས་པའི་མཆོག་རྣམས་ཀྱིས།།
གཞུང་རྣམས་ཉམས་ལེན་ཤེས་ཕྱིར་བརྩམས་ཕྱིར་རོ།།
ཀྱེ་མའོ་སྐྱེ་དགུའི་དོན་གཉིས་འགྲུབ་པ་ནི།།
རྣམ་དག་གཞུང་ལུགས་དག་ལ་མ་བརྟེན་མིན།།
དེ་ལ་བརྟེན་པའང་སྒྲ་ཙམ་ལྷུར་ལེན་པས།།
འདས་པར་བྱས་ནས་དེ་ལས་བསླུས་པ་གང༌།།
ཆུས་ཁྱེར་འགའ་ཞིག་སྐོམ་པས་ཤི་བ་བཞིན།།
མང་དུ་ཐོས་ཀྱང་ཆོས་ཀྱིས་ཕོངས་པ་ནི།།
གཞུང་ལུགས་གདམས་པར་ཤར་བ་མེད་པས་ནོངས།།
དེ་ཕྱིར་གང་བསླབས་གདམས་པར་ཤར་བ་གཅེས།།
དེ་ལྟར་དོན་གྱི་གནད་རྣམས་མ་འཕྱུགས་ན།།
ཚིག་སྦྱོར་དམན་ན་ཉེས་པ་ཆུང་མོད་ཀྱང༌།།
རྒྱལ་བ་ཉིད་ཀྱིས་གསུང་རབ་བསྔགས་པ་ན།།
དོན་བཟང་བ་དང་ཚིག་འབྲུ་བཟང་པོ་ཞེས།།
གསུངས་ཤིང་ཤིན་ཏུ་དཀར་བའི་ཁང་བཟང་ལའང༌།།
བསིལ་ཟེར་བྱེད་པའི་འོད་ཀྱིས་བྱུགས་པ་བཞིན།།
དོན་བཟང་པ་ལའང་ཡིད་འཕྲོག་ཚིག་སྦྱོར་གྱིས།།
སྤྲས་པར་གྱུར་ན་ཆེས་ཆེར་མཛེས་པར་འགྱུར།།
དམར་སེར་ཅན་དང་རྒྱལ་བའི་ལྷས་བཀོད་པ།།
པྲྀཏྟ་དང་ནི་ཛཱ་ཏི་ཞེས་བྱ་བའི།།
སྡེབ་སྦྱོར་ཇི་བཞིན་བོད་སྐད་ལ་མེད་ཀྱང༌།།
ཚིགས་བཅད་ལྷུག་པ་གཉིས་ཀ་སྤེལ་བའི་ལུས།།
དོན་དང་ཚིག་གི་རྒྱན་ལ་སོགས་པ་ཡི།།
མཛེས་བྱེད་རྒྱན་གྱིས་སྤུད་པའི་ཚིག་སྦྱོར་ཚུལ།།
སྙན་དངགས་གཞུང་བཞིན་ལེགས་པར་སྦྱར་བ་ན།།
བློ་གསལ་རྣམས་ལ་དགའ་བ་རྒྱས་པར་བྱེད།།
དེ་ལྟར་རིན་ཆེན་རྣམ་པ་གསུམ་གའི་ཡང༌།།
རྩ་བ་དམ་པ་ཐེག་མཆོག་དགེ་བའི་བཤེས།།
འདིས་མ་ཟིན་ན་སྐྱེ་བ་དུ་མར་ཡང༌།།
ངལ་བརྒྱས་འབད་ཀྱང་རྟོགས་པར་མི་འགྱུར་པ།།
བཤེས་དེས་ཟིན་ན་ཚེ་གཅིག་ཉིད་ལ་ཡང༌།།
བདེ་བླག་ཉིད་དུ་ངེས་པ་སྟེར་བའི་ཕྱིར།།
ཚེ་རབས་ཀུན་ཏུ་བཤེས་གཉེན་དམ་པ་ཡིས།།
རྗེས་སུ་འཛིན་དང་ཟིན་པའི་ཐབས་ལ་འབད།།
ཐར་འདོད་བློ་གྲོས་ཅན་གྱི་འཇུག་ངོགས་མཆོག།
རིན་ཆེན་གཏམ་གྱི་སྦྱོར་བ་འདིར་འབད་ལས།།
བྱུང་བའི་བསོད་ནམས་དེ་ཡིས་འགྲོ་བ་ཀུན།།
བཤེས་གཉེན་དམ་པའི་མགོན་དང་འབྲལ་མེད་ཤོག།
དེ་བསྟེན་པ་ལས་བློ་མིག་དག་གྱུར་ཏེ།།
རྒྱལ་བའི་ལུགས་བཟང་ཇི་བཞིན་རྟོགས་པ་དང༌།།
རྟོགས་མ་ཐག་ཏུ་ཉམས་སུ་ལེན་པ་དང༌།།
དེ་ལྟར་སྒྲུབ་ལ་བར་ཆད་མེད་པར་ཤོག།
མ་རྟོགས་འགྲོ་ལ་བརྩེ་བས་ཐོག་མར་ནི།།
ཟང་ཟིང་སྦྱོར་བས་དགའ་བར་བྱས་པའི་མཐར།།
དོན་བཟང་ཚིག་ལེགས་སྙན་པར་སྨྲ་བ་ཡིས།།
བསྐུལ་བས་བཟང་པོའི་སྤྱོད་ལ་འགོད་པར་ཤོག།

{\small ཅེས་བླ་ན་མེད་པའི་རིན་པོ་ཆེ་གསུམ་གྱི་གཏམ་གྱི་སྦྱོར་བ་ཞེས་བྱ་བ་མང་དུ་ཐོས་པའི་དགེ་སློང་སྤོང་བ་པ་ཤར་ཙོང་ཁ་པ་བློ་བཟང་གྲགས་པའི་དཔལ་གྱིས་འབྲོག་རི་བོ་ཆེ་དགེ་ལྡན་རྣམ་པར་རྒྱལ་བའི་གླིང་དུ་སྦྱར་བའི་ཡི་གེ་པ་ནི་དཀའ་བཞི་པ་རིན་ཆེན་དཔལ་ལོ།།
འདིས་ཀྱང་བསྟན་པ་རིན་པོ་ཆེ་ཕྱོགས་ཀུན་ནས་རྒྱས་པར་བྱེད་ནུས་པར་གྱུར་ཅིག}

\end{document}
